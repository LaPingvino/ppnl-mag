Wij zijn geen one-issue partij, wij zijn de core-issue partij.
Informatiepolitiek, wat is da?

Wij leven in een informatiemaatschappij

De Piratenpartij zet zich in voor informatiepolitiek. Dat wil zeggen, de politiek van het managen van informatie. Dit klinkt misschien vaag, maar we zullen de verwarring eerst nog wat vergroten door te zeggen dat politiek op zich een vorm van informatiemanagement is. Politiek is de vorm van informatiemanagement die alle belangen tegen elkaar afweegt, feiten opzoekt, meningen en idealen erbij trekt en dan dit alles samen voegt tot een uiteindelijke beslissing.

De beste vorm van politiek is nog altijd een paar capabele mensen selecteren, deze een regeringsplek geven, en hen het vanaf daar verder uit laten zoeken. Immers, voordat het internet er was, was de feedback van de burger tot haar vertegenwoordiger beperkt tot brieven en telefoon. De burger moest zijn informatie van algemene berichtgeving in kranten en op tv halen. Kamerleden en ministers hebben een korte inwerktijd en kunnen niet alle relevante informatie in korte tijd zelf vinden en filteren. Deze afgevaardigden waren daardoor noodgedwongen op lobbyisten en bureaucraten aangewezen om hen van relevante en actuele informatie te voorzien. Dit is grofweg de politieke informatie-ecologie zoals die tot op heden was.

Zoals globale klimaatverandering soorten laat uitsterven, en nieuwe soorten de mogelijkheden geeft om op te komen, zo maakt de verandering in de informatie-ecologie ruimte voor een beestje van een andere aard dan de voorgaande. De organismen die in de bovenstaande informatie-ecologie geëvolueerd zijn, hebben daarbij een grote bagage opgebouwd die ze hindert in het aanpassen, bagage die nieuwkomers niet op hoeven te pikken terwijl zij groot groeien in deze omstandigheden.

Nieuwe kansen

De Piratenpartij ziet de mogelijkheden om met onze nieuwe communicatiemiddelen een overheid te maken die democratischer, beter en efficiënter is dan alle voorgaande bestuursvormen. Stel je nou eens voor dat we alle verzamelde kennis en expertise die op het internet te vinden is, op de een of andere manier kunnen verzamelen, bundelen en gestructureerd kunnen gebruiken voor onze voorstellen. Geen gevestigde politieke partij of gigantische bureaucratie kan daar tegenop.

Stel je nou ook eens voor dat we alle meningen en ideologieën kunnen bundelen, en op die wijze meteen weten wat het draagvlak is voor een voorstel: waar zien mensen niets in en waarvan willen ze juist meer? Hiermee kan dan gelijk getoetst worden of voorstellen ook op een politiek draagvlak kunnen rekenen, en bij gebrek daaraan kan een voorstel gelijk worden aangepast om aan zo veel mogelijk wensen te voldoen.

Het zal niet makkelijk zijn een dergelijke visie vorm te geven. Het zal een proces van vallen en opstaan, grove blunders en minimale overwinningen zijn. De andere partijen zullen zich er dan ook niet aan willen branden. De Duitse Piratenpartij heeft met haar Liquid Feedback (LQFB) systeem een aardig opzetje gemaakt, en wij zijn dan ook van plan deze over te nemen en te kijken hoe er verder aan gesleuteld en verbeterd kan worden. Een ander voorbeeld is het IJslandse online schaduwparlement. Maar maak je geen illusies, de afstand tussen LQFB en het bovenstaande plaatje is nog groot.

Maar mochten wij erin slagen een dergelijk systeem draaiende te krijgen, hebben wij maar één zetel nodig om betere initiatiefwetten in te dienen dan waar het kabinet zelf mee op te proppen kan komen. Als we daar eenmaal zijn, hebben de overige partijen nog maar één keuze: of zich aanpassen naar dit model, of achtergelaten worden omdat hun informatiemanagement-capaciteit veruit inferieur is. Het staat ze natuurlijk vrij om daarin gebruik te maken van onze verkenning van dergelijke methoden, die wij dan ook zo openbaar mogelijk zullen houden.

Want op het moment dat de andere partijen zich moeten aanpassen zal binnen een paar jaar een enorme democratische inhaalslag gemaakt worden. Let wel, het model dat wij voorstaan is inherent open voor de burger. Geen idee, mening of persoon zal nog buiten de boot vallen. De democratische praktijk wordt teruggegeven aan de burgers van de democratie, waar ze hoort.

Oude gevaren.

Om dit te realiseren zijn er nou eenmaal wat dingen nodig, deze dingen vormen min of meer ons niet-over-te-onderhandelen kernprogramma. Privacy moet gewaarborgd worden, zodat de burger machtiger is dan de overheid in dit kader, iets wat altijd een randvoorwaarde voor democratie is. Transparantie is cruciaal, want waar de informatiestroom afgedekt is, kan er ook niet over nagedacht worden met de collectieve denkkracht van de gehele bevolking. Bedreigingen voor het internet zoals een disproportioneel auteursrecht moeten per direct aan de huidige tijd worden aangepast, voor zover ze snijden met het vrije internet. Wetten die vertellen wie welke informatie mag gebruiken zijn hoe dan ook bloedlink in een vrije informatiesamenleving, die niet kan bestaan zonder doorstroom van informatie.

Wij kunnen dit niet alleen, net zoals in een gezonde democratie, werkt experimenteren met democratie ook alleen als er genoeg mensen mee doen. Dit experimenteren zal dan ook een open systeem zijn waarop iedereen welkom is. Je bent nu ook al van harte welkom mee te denken of mee te helpen door zelf iets op poten te zetten.

Je kunt je inschrijven op de algemene mailing list, of ons vinden op irc.piratenpartij.nl/#piratenpartij.