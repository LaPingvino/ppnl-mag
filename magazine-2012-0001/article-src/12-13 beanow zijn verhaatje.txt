Rode potloden in een informatie tijdperk.
[AFBEELDING https://secure.flickr.com/photos/jakepjohnson/5423010958/ door Jake Johnson, CC-licence: attribution, non-comercial, no derivative works]
Pak een willekeurige zoekmachine erbij, tik in: "ICT" en "overheid" en je krijgt het ene na het andere drama te lezen. Van onveilige wachtwoorden die het deltaplan kunnen ondermijnen tot de miljarden die voor de ICT drama's over de balk gesmeten worden. In een tijdperk waar 65-plussers de tablet hebben ontdekt, revoluties hun thuisbasis op het internet vinden en geen bedrijf meer om sociale media heen lijkt te kunnen, mogen wij anno 2012 wederom teruggrijpen naar het goede oude rode potlood bij de verkiezingen 12 september. Onze overheid heeft dringend behoefte aan ondersteuning op het gebied van ICT.
ICT en de overheid hebben een moeilijke relatie. De innovaties rondom ICT en voornamelijk het internet zijn mogelijk door de vrijheden die er zijn. Daar tegenover staat dat ook grootschalig (commercieel) misbruik mogelijk is omdat er die vrijheden zijn en ingrijpen op sommige vlakken dus gewenst is om gebruikers te beschermen. Ondanks dat de overheid hier dus voorzichtig een balans moet vinden, zijn er veel gebieden waar zij nog op moet reageren en flinke winst te behalen is. Dit gaat echter maar moeizaam, iets waar de Piratenpartij juist verandering in kan brengen.
Een recent voorbeeld van de delicate situatie tussen overheid en de ICT is de nieuwe 'cookie wet'. De originele opzet daarvan zou zijn om tracking cookies te verbieden tenzij de gebruiker toestemming geeft. Dit zou de situatie echter alleen maar erger hebben gemaakt omdat er meer technieken beschikbaar zijn dan alleen cookies om een gebruiker te traceren. Het zou het probleem niet oplossen, maar toezicht van zowel de gebruikers zelf als de overheid moeilijker maken omdat er naar andere technieken uitgeweken wordt. De bedrijven die hier niets in zien huren gewoon een server in het buitenland en daarmee is Nederland dus ook een paar klanten kwijt. Het voorstel is nu aangepast naar: alle data die geplaatst of opgevraagd wordt die niet strikt noodzakelijk is voor de opgevraagde dienst of het communicatiekanaal. Deze aanpak levert echter ook problemen op want bijvoorbeeld je IP-adres is strikt noodzakelijk voor een verbinding. Er wordt niets gezegd over wat je mag doen met de data die door deze uitzondering beschikbaar is geworden.
Van de andere kant hebben de technici bij het W3C en de ontwikkelaars van de meest bekende browsers een nieuwe functie bedacht voor hetzelfde probleem. Namelijk de do-not-track optie. Het is een zeer eenduidig signaal wat de gebruiker afgeeft met die optie. Echter na een kleine steekproef aan de hand van de lijst met tracking organisaties bij http://privacychoice.org/ blijkt dat bij een willekeurige 35 organisaties alle 35 de do-not-track optie niet honoreren. Vermoedelijk omdat het niet verplicht is bij wet en zo'n bedrijf een flinke financiële deuk op zou kunnen lopen als zij het voorbarig zouden honoreren. Kortom, willen we tot de beste oplossingen komen dan moeten technici en de overheid samen kunnen werken. Er valt grote winst te behalen als deze kloof overbrugt kan worden.
Er zijn veel ICT projecten bij de overheid waar nog aan gesleuteld kan worden, zowel op het gebied van beleid als techniek. Het elektronisch patiënten dossier, het auteursrecht, elektronisch en online stemmen, elektronische aangiften (politie en belastingdienst), privacy bescherming online, etc. Het zijn allemaal dingen die nog niet in orde zijn, maar voornamelijk de gebrekkige kennis rondom ICT bij de overheid is problematisch, wat het proces nogal moeizaam maakt. Veelal is het de eerste kamer die ons hachje mag redden van wat er uit de tweede kamer komt rollen. Een tweede kamer die niet in staat is om op hoog niveau over technologie mee te praten ligt voor het oprapen voor lobbyisten en komen daarnaast met voorstellen voor informatiesystemen die niet realistisch zijn of hun doel voorbij streven. De winst die te behalen is bij grote projecten kan je dus vrij letterlijk nemen. Het zou veel geld schelen om met betere opstellen te komen en daarmee het volgende ICT drama (waar het regelmatig om vele miljoenen aan extra kosten gaat) te voorkomen.
De Piratenpartij kan echter de kennis van ICT in de kamer flink verbeteren. Er zijn daarvoor een aantal redenen die opvallend zijn voor deze partij ten opzichte van anderen. Ten eerste is het een partij die internationaal een grote hoeveelheid leden heeft met een technische achtergrond. Hierdoor zal het beter op de hoogte zijn van internationale ontwikkelingen op het gebied van ICT, meer mensen ter beschikking hebben om een beroep op te doen en kan het sneller contact leggen met externe experts en wetenschappers. In de kamer zelf zullen er dan ook vertegenwoordigers zijn die kennis van zaken hebben en in debat het geluid kunnen verdedigen van rationele besluiten op basis van aanbevelingen uit het vakgebied zelf. Uit het vakgebied zelf omdat de Piratenpartij veel waarde hecht aan feedback van zowel de leden als niet-leden. Het streven is om systematisch feedback te verzamelen en op te nemen in de besluitvorming van de partij.
De Piratenpatij is de ontbrekende schakel om ICT en de overheid weer samen te brengen. En dan hopelijk niet alleen om de rode potloden om te ruilen voor een mooi touchscreen, maar om een nieuw gedachtegoed gangbaar te maken. Het gebruiken van ICT om het volk meer invloed te laten hebben in het politieke proces en meer vakkennis in de kamer beschikbaar te maken, op welk gebied dan ook.
====
Auteur: Beanow (Bachelor in de informatiewetenschappen, webdeveloper, 21 jaar, jong lid van de Piratenpartij Nederland)
Licentie CC BY-NC-SA 3.0