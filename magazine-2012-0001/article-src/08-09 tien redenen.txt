Tien redenen om te stemmen op de Piratenpartij
Om mij heen vinden mensen het vaak maar moeilijk te begrijpen dat ik ga voor de Piratenpartij. De meesten hebben er nog nooit van gehoord en dan nog vinden ze het maar een merkwaardig fenomeen.. Maar ik, als kind van de jaren zestig en opgegroeid in een linkse, actieve politieke familie zie het wel zitten en dus:
Tien redenen om bij de eerstvolgende Tweede Kamerverkiezingen te stemmen voor de Piratenpartij:

    De Piratenpartij is een Grondrechtenpartij We hebben in Nederland weliswaar een Grondwet, maar onze Grondrechten zijn in de loop der jaren steeds meer uitgehold. Grondrechten mogen door andere wetten worden beperkt en dus gebeurt dat ook. Ook mag de rechter wetten niet aan de Grondwet toetsen. Voor de burger blijft er zo in de praktijk weinig van zijn Grondrechten over. Geen wonder dus dat we ons steeds minder vrij voelen..
     De Piratenpartij gaat voor meer en constante invloed op het politieke systeem.  In Nederland kennen we nu een representatieve democratie: die komt er in de praktijk op neer dat we eens in de vier jaar een hokje mogen  rood kleuren en dan weer onze bek moeten houden.. De Piratenpartij werkt met het “Liquid Feedback” systeem, waarbij leden altijd invloed kunnen uitoefenen op de gekozen vertegenwoordigers en de besluitvorming. Niet iedereen doet dat overigens zelf; men kan er voor kiezen om zijn stem te delegeren aan iemand waarin ze vertrouwen hebben en dit kan per onderwerp iemand anders zijn.
    De Piratenpartij ziet het vrije Internet als een voorwaarde om tot meer democratie te komen en iedere poging tot censuur, zoals dat nu door de rechters, daartoe in staat gesteld door de huidige politieke partijen en wetgeving moet worden gestopt.
    De Piratenpartij ziet een vrij Internet als geschikt middel om goedkoop, snel  en efficiënt informatie en kennis te kunnen delen. Dit is bijvoorbeeld enorm belangrijk voor het onderwijs. Het beperken daarvan in het belang van een klein aantal profiteurs van zogenaamd “intellectueel  eigendom” gaat volstrekt in,  tegen het algemeen belang.
     De Piratenpartij ziet het huidige auteursrecht als een belemmering voor een vrij Internet. Auteursrecht wat geldt to 70 jaar na de dood van de maker is in het Internettijdsperk krankzinnig! Individuele down- en uploaders mogen niet worden gecriminaliseerd. Het aan banden leggen van het Internet is hetzelfde als het verbieden van het kopieerapparaat of de videorecorder.
     De Piratenpartij vindt het huidige wetgevingsproces zowel op nationaal niveau als op Europees niveau te ondoorzichtig. Wetten en verdragen komen soms volledig in het geheim tot stand terwijl multinationals vaak uitdrukkelijk worden uitgenodigd om mee te schrijven aan dit soort regelgeving.
     Bij de Piratenpartij stem je op jezelf. De Piratenpartij heeft nog geen standpunten over onderwerpen die niet tot de “core-issues” van de partij horen. Dat is geen nadeel maar juist een voordeel; daardoor kunnen mensen participeren in het vormen van deze standpunten en kom je niet zoals nu vaak voor verrassingen te staan. (voorbeeld: een Groen Links dat ineens de Kunduz-missie steunt)
     De Piratenpartij begrijpt het belang van privacy voor een gezonde democratie, en zal dan ook de excessieve verzameldrang van overheden en bedrijfsleven aan banden leggen. Het briefgeheim moet ook gelden voor e-mail en het internetverkeer; de bewaarplicht wordt afgeschaft. Aftappen en bewaren gebeurt alleen na een gerechtelijk bevel.
    De Piratenpartij gaat voor zelfbeschikkingsrecht en dus bijvoorbeeld voor legalisering van drugs; niet zoals in het hypocriete beleid van nu, waarbij alleen de meest schadelijke drugs als alcohol en tabak legaal zijn en de Staat daar dik aan verdient. De Piratenpartij baseert zich liever op wetenschappelijk onderzoek dan op propaganda.
     De Piratenpartij is een Internationale beweging; inmiddels zijn er in meer dan 60 landen Piratenpartijen actief. Daardoor is de Piratenbeweging in staat om de totstandkoming van internationale verdragen en de Europese politiek te beïnvloeden.

De meeste van deze tien punten zie ik helaas nergens terug bij de oude politieke partijen. Ze doen alsof het Internet iets is wat ze er nog even bij moeten reguleren en misbruiken het zelfs om nog verder onze rechten en privacy in te perken. Maar daar zit ik dus absoluut niet op te wachten en ik hoop velen met mij ook niet. Een vrij Internet stelt mensen in staat om te delen, samen te werken, te leren, hun mening te uiten en iets van een democratie tot stand te brengen.

Burgerrechten en vrijheden zijn  te belangrijk om kapot laten maken door de politiek in samenwerking met elitaire clubjes van lobbyisten.

Auteur: Cath
Licentie (CC even uitzoeken) gepubliceerd op kletskous.com